{
  "url": "https://www.ceskenoviny.cz/zpravy/sucho-se-intenzivne-vraci-zasahne-cele-cesko/2689987",
  "title": "Sucho se intenzivně vrací, zasáhne celé Česko | ČeskéNoviny.cz",
  "date": "2025-06-23",
  "content": "Brno - Sucho se po několikatýdenním lepším stavu znovu vrací do české krajiny, a to velmi intenzivně. Podle webu Intersucho bylo v neděli nejhorším stupněm půdního sucha do hloubky jednoho metru zasaženo přes 13 procent území, přičemž podle předpovědi to bude za týden už polovina. Tři nejhorší stupně zasáhnou přes 80 procent území. Velmi rychlý nástup sucha způsobí tropické teploty a to, že srážek bude minimum.\nVědci míru sucha určují jako poměr aktuální zásoby vody v půdě a průměrné zásoby v letech 1961 až 2015. Půdní sucho se intenzivně projevovalo ve značné části republiky v květnu, posledních pět týdnů ustoupilo díky dešťům. Nyní se však velmi rychle vrací a jeho projevem jsou i podnormální průtoky v řekách. Za touto nepříznivou situací, která v minulosti zdaleka nebyla tak obvyklá, stojí situace nepříznivých faktorů. \"Je to absence tajícího sněhu a nižší nasycení půdy po zimě, velmi teplé jaro a vyšší výpar, podprůměrné množství jarních srážek a brzký nástup jara s nadprůměrným odběrem vody předčasně aktivní vegetací,\" shrnuli tvůrci Intersucha na síti X.\nDopady na zemědělství zatím nejsou podle hlášení sedláků tak závažné jako v minulých letech, nicméně částečně sucho bude příčinou nižších výnosů. Před výraznějšími škodami zachránily značnou část úrody deště v závěru května, jež přišly na poslední chvíli. U mnohých plodin mají závažnější důsledky jarní mrazy, například na řepku či kukuřici na siláž.\nČástečně mohou situaci zlepšit lokální bouřky, které očekávají meteorologové dnes a také ve čtvrtek a v pátek. Nicméně celkově se bude situace zhoršovat. Vedle malého množství deště bude rozvoji sucha nahrávat tropické počasí, teploty budou přesahovat často 30 stupňů, výjimečně i 35."
}