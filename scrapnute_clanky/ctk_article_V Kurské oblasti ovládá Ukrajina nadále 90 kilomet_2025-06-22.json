{
  "url": "https://www.ceskenoviny.cz/zpravy/v-kurske-oblasti-ovlada-ukrajina-nadale-90-kilometru-ctverecnich-uvedl-syrskyj/2689539",
  "title": "V Kurské oblasti ovládá Ukrajina nadále 90 kilometrů čtverečních, uvedl Syrskyj | ČeskéNoviny.cz",
  "date": "2025-06-22",
  "content": "Kyjev - V ruské Kurské oblasti ovládá Ukrajina nadále přibližně 90 kilometrů čtverečních ruského území, uvedl dnes velitel ukrajinských ozbrojených sil Olexandr Syrskyj. Informovala o tom dnes agentura Reuters, podle níž ukrajinské jednotky zároveň vytlačily Rusy z hranic Dněpropetrovské oblasti.\n\"Kontrolujeme asi 90 kilometrů čtverečních území v Gluškovském okrese Kurské oblasti Ruské federace a jedná se o naše preventivní akce v reakci na možný nepřátelský útok,\" uvedl Syrskyj v prohlášení, které dnes zveřejnil jeho úřad.\nBojů v Kurské oblasti se podle něj nyní účastní na 10.000 ruských vojáků. Dodal, že aktivitami v Kurské oblasti ukrajinská armáda oslabila tlak na logisticky významné ukrajinské město Pokrovsk, o jehož bezprostředním pádu do ruských rukou se spekuluje už nejméně od září loňského roku.\nUkrajinská armáda podle Reuters rovněž uvedla, že ruské jednotky byly vytlačeny od hranic Dněpropetrovské oblasti.\nMoskva začátkem června uváděla, že ruská vojska překročila západní hranice ukrajinské Doněcké oblasti a přenesla boje do sousední Dněpropetrovské oblasti. Kromě symbolického aspektu by tento krok mohl mít také hodnotu v době diplomatických jednání o ukončení války.\nK příhraničním bojům v ukrajinské Sumské oblasti Syrskyj uvedl, že situaci se tam podařilo stabilizovat. Ukrajinské jednotky podle něj osvobodily ves Andrijivka.\nRusko začalo s ofenzivou v Sumské oblasti poté, co v dubnu vytlačilo ukrajinské síly z ruské Kurské oblasti, kam pronikly loni v srpnu. Podle ověřených zdrojů zabraly ruské síly za necelý měsíc přes 190 kilometrů čtverečních v Sumské oblasti. Na příkaz ruského prezidenta Vladimira Putina má v oblasti vzniknout nárazníková zóna."
}